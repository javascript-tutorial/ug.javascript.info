# كود تەھرىرلىگۈچلەر

كود تەھرىرلىگۈچ بولسا پىروگراممېرلارنىڭ كۆپ قىسىم ۋاقتىنى ئۆتكۈزىدىغان قوراللارنىڭ بىرى.

كود تەھرىرلىگۈچى ئاساسلىق ئىككى خىل بولىدۇ: IDE لار يەنى مەخسۇس ئىچىش مۇھىتى ھازىرلانغان تەھرىرلىگۈچ ۋە يېنىك تەھرىرلىگۈچ. نۇرغۇن ئاچقۇچىلار ھەر بىر خىل قورالدىن بىرنى ئىشلىتىدۇ.

## IDE

IDE (Integrated Development Environment) ئاتالغۇسى ئادەتتە بىر «پۈتۈن تۈر» دا مەشغۇلات قىلىدىغان نۇرغۇن ئىقتىدارلارغا ئىگە كۈچلۈك تەھرىرلىگۈچنى كۆرسىتىدۇ. ئىسمىدىن چىقىپ تۇرۇپتۇكى، ئۇ پەقەت تەھرىرلىگۈچلا ئەمەس، بەلكى «پۈتۈن كۆلەملىك مەخسۇس ئىچىش مۇھىتى».

IDE تۈرنى (نۇرغۇن ھۆججەتلەر بار بولغان) يۈكلەيدۇ، ھۆججەتلەر ئارىسىدا ئۆز-ئارا ئاتلاشقا رۇخسەت قىلىدۇ، پۈتۈن تۈرنى (پەقەت ئوچۇق تۇرغان ھۆججەتنىلا ئەمەس) ئاپتوماتىك تولۇقلاش ئىقتىدارى بىلەن تەمىنلەيدۇ ھەمدە نەشر باشقۇرۇش سېستىمىسى (git قا ئوخشاش)، سىناش مۇھىتى ۋە باشقا «تۈر دەرىجىلىك» نەرسىلەرنى بىرلەشتۈرىدۇ.

قايسى IDE نى ئىشلىتىشىنى تېخى تاللىمىغان بولسىڭىز، تۆۋەندىكى تاللاشلارنى ئويلىشىپ بېقىڭ:

- [Visual Studio Code](https://code.visualstudio.com) (سۇپا-ھالقىغان، ھەقسىز)
- [WebStorm](https://www.jetbrains.com/webstorm) (سۇپا-ھالقىغان، ھەقلىق)

Windows ئۈچۈن يەنە «Visual Studio» مۇ بار، بۇنى «Visual Studio Code» بىلەن ئارلاشتۇرۇپ قويماڭ. «Visual Studio» ھەقلىق ھەم پەقەت Windows  تا بار بولغان تەھرىرلىگۈچ بولۇپ، .NET سۇپىسىغا ناھايىتى ماس كېلىدۇ. JavaScript نىمۇ ھەم ياخشى قوللايدۇ. ئۇنىڭ يەنە ھەقسىز نەشرى بار [Visual Studio Community](https://www.visualstudio.com/vs/community).

نۇرغۇن IDEs لار ھەقلىق ، ئەمما سىناپ ئىشلىتىش مۇددىتى بولىدۇ. ئۇلارنىڭ تەننەرخى ئادەتتە بىر لاياقەتلىك ئاچقۇچىلارنىڭ مائاشىغا سېلىشتۇرغاندا ناھايتى ئەرزان ھىسابلىنىدۇ، شۇڭا ئۆزىڭىز ئۈچۈن بىرنى تاللاپ قويۇڭ.

## يېنىك تىپتىكى تەھرىرلىگۈچلەر

«يېنىك تىپتىكى تەھرىرلىگۈچ» لەر IDE لاردەك كۈچلۈك ئەمەس، ئەمما تېز، نەپىس ھەم ئاددىي.

ئۇلار ئاساسلىقى بىر ھۆججەتنى دەرھال ئېچىش ۋە تەھرىرلەش ئۈچۈن ئىشلىتىلىدۇ.

«يېنىك تىپتىكى تەھرىرلىگۈچ» بىلەن «IDE» نىڭ ئاساسلىق پەرقى IDE تۈر قاتلىمىدا ئىشلەيدۇ، شۇڭا ئۇ قوزغالغاندا تېخىمۇ كۆپ سانلىق مەلۇماتلارنى ئوقۇيدۇ، زۆرۈر بولغاندا تۈر قۇرۇلمىسىنى تەھلىل قىلىدۇ. بىر يېنىك تىپتىكى تەھرىرلىگۈچ پەقەت بىرلا ھۆججەتكە ئىھتىياجلىق بولغاچقا سۈرئىتى تېخىمۇ تېز بولىدۇ.

ئەمەلىيەت داۋامىدا، يېنىك تەھرىرلىگۈچتە مۇندەرىجە دەرىجىلىك سىنتاكسىسلىق ئانالىزچى قۇراللار ۋە ئاپتوماتىك كود تولۇقلىغۇچى قاتارلىقلارنى ئۆز ئىچىگە ئالغان نۇرغۇن قىستۇرمىلار بولۇشى مۇمكىن، شۇڭا يېنىك تەھرىرلىگۈچ بىلەن IDE ئوتتۇرىسىدا قاتتىق چېگرا يوق.

بۇيەردە كۆپ خىل تاللاشلار بار، مەسىلەن:

- [Sublime Text](https://www.sublimetext.com) (سۇپا-ھالقىغان،ھەمبەھىر ھالەتتە ھەقسىز، يەنى Shareware)
- [Notepad++](https://notepad-plus-plus.org) (ۋىندوۋستا ئىشلەيدۇ، ھەقسىز)
- [Vim](https://www.vim.org) ۋە[Emacs](https://www.gnu.org/software/emacs) لەرمۇ قانداق ئىشلىتىشنى بىلۋالسىڭىزلا شۇنداق ياخشى تەھرىرلىگۈچلەردۇر.



## ئەمدى ئىككىلەنمەڭ

يۇقارقى تىزىملىكتىكى تەھرىرلىگۈچلەر مەن ياكى مەن ياخشى پىروگراممېر دەپ قارىغان دوستلىرىم ئۇزۇندىن بېرى ئىشلىتىپ كەلگەن ۋە راھەت ھىس قىپ كەلگەن تەھرىرلىگۈچلەردۇر.

شۇنچە چوڭ دۇنيادا يەنە باشقا ئېسىل تەھرىرلىگۈچلەر بار. ئۆزىڭىز ئەڭ ياقتۇرىدىغىنىڭىزنى تاللاڭ.

تەھرىرلىگۈچنى تاللاش خۇددى باشقا ھەر قانداق قورالغا ئوخشاش شەخسى ھالدا تۈر، ئادەت ۋە شەخسىي قىزىقىشىڭىزغا باغلىق.

ئاپتورنىڭ شەخسى كۆز قارىشى:

- كۆپ قىسىم ئالدى بەت ئىچىش بىلەن شۇغۇللانسام [Visual Studio Code](https://code.visualstudio.com) نى ئىشلىتىمەن.
- ئۇنداق بولمىغاندا كۆپىنچە باشقا تىل/سۇپا ۋە قىسمەن ئالدى بەت ئىچىش بولسا، تىلغا ئاساسەن XCode (Mac), Visual Studio (Windows) ياكى Jetbrains نىڭ بىرتۇتاش تەھرىرلىگۈچلىرى (Webstorm, PHPStorm, RubyMine قاتارلىقلار) قاتارلىق باشقا تەھرىرلىگۈچلەرنى ئويلىشىپ بېقىڭ.

